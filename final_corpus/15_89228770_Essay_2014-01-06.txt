Het sociale zekerheidsplan van N-VA: asociaal of solidair?

In België zijn er werklozen die na hun studies een wachtuitkering krijgen, daarna overstappen op een werkloosheidsuitkering en vervolgens een pensioen krijgen zonder ook maar één dag in hun leven gewerkt te hebben. "Weet u hoeveel mensen er zo zijn in ons land? Twee," wierp Paul Magnette tegen tijdens het nationaal verkiezingsdebat, waarop Bart De Wever antwoordde dat dit er dan twee te veel zijn. Hoewel N-VA zich met deze opinie niet bepaald populair maakte bij met name de socialisten, kwamen ze op 25 mei toch maar mooi als de grote winnaar uit de verkiezingen. Hopelijk wordt er geen klassieke tripartite gevormd die de N-VA - alweer - buitenspel zet, want het wordt dringend tijd dat de sociale zekerheid in ons Belgenlandje eens een grondige make-over krijgt. 

De sociale zekerheid in België staat symbool voor solidariteit, althans dat is wat de socialisten zichzelf 's avonds wijsmaken als ze weer eens wakker liggen van dat gat in de begroting, dat nu toch eens eindelijk gedicht zou moeten worden. Is onze sociale zekerheid wel echt zo solidair? N-VA is hierover verrassend duidelijk. Neen, die solidariteit is slechts een illusie, waar het roodgekleurde deel van het politieke veld graag in gelooft. Solidariteit betekent immers dat iedereen die iets heeft bijgedragen aan de pot goud onderaan de denkbeeldige regenboog, ook van de voordelen ervan mag genieten. Het lijkt wel karma. Maar ook mensen die nog nooit iets in de pot hebben gelegd, hebben nu recht op een deeltje ervan. Dát is pas asociaal, haalde De Wever uit naar de socialisten. Hard werkende mensen laten betalen zodat anderen dit niet hoeven te doen, het is allesbehalve eerlijk. België is het enige land ter wereld waar mensen onbeperkte werkloosheidsuitkering kunnen krijgen. Waarom anders zijn dan de rest van de wereld? 

Hoe je het ook draait of keert: in hoeveel bochten de overheid zich ook wringt, er is een gat in de begroting en dat moet dicht. Ondertussen moeten ze ook nog eens geld voor de meer dan 650 000 werklozen in ons land door ramen en deuren gooien, wat dat gat er niet bepaald kleiner op maakt. Tijd voor verandering dus. Maar hoe? De enige - en de meest voor de hand liggende - oplossing is de werkloosheidsuitkeringen in tijd beperken. Van de groep twintig- tot vierenzestigjarigen in dit 'solidaire land', is er maar 67% aan het werk. Die andere 33% kunnen we opdelen in drie grote categorieën. Ten eerste heb je de werklozen die op zoek zijn naar werk, maar bij elke sollicitatie het deksel op de neus krijgen. Vervolgens zijn er de werkongeschikten, die voor een langere tijd niet kunnen werken door ongeval of ziekte. En ten slotte is er nog het deel dat thuis in hun zetel zit te wachten op hun droomjob, en in afwachting daarvan alle andere werkaanbiedingen afwijzen en pretenderen geen werk te vinden. Deze kieskeurige minderheid vormt het grootste probleem, en het is net die categorie die zal verdwijnen dankzij het sociale zekerheidsplan van N-VA, waarin de werkloosheidsuitkering maximum twee à drie jaar bedraagt. 

Natuurlijk zijn niet alle werklozen profiteurs. Het is dan ook niet N-VA's bedoeling om zij die echt geen werk vinden of voor langere tijd arbeidsongeschikt zijn in de steek te laten. Integendeel zelfs. In hun V-plan staat duidelijk vermeld dat het hun bedoeling is om de werklozen beter te begeleiden bij het vinden van een job, op de simpele voorwaarde dat ze de eerste job die geschikt voor hen is, aanvaarden en niet kieskeurig het hoofd schudden en wachten op een volgende. Maar... moeten we dan niet streven naar een samenleving waarin iedereen van zijn of haar job houdt? Hoe zit het dan met het droombeeld van de maatschappij waarin iedereen vrolijk fluitend naar zijn werk vertrekt? Ach, je krijgt twee à drie jaar om je droomjob te vinden. Wanneer je deze in die tijd nog niet gevonden hebt, moet je aan het werk, maar niemand houdt je tegen om ondertussen uit te kijken naar een job die je liever zou doen. 
Ook de werklozen die werkongeschikt zijn, moeten niet bang zijn voor de grote boze Bart de Wever, zoals de PS hen graag afschildert. Zij tellen immers niet als gewone werklozen, en voor hen is er een aparte uitkering voorzien in het V-plan. Verandering voor vooruitgang, want dat is de richting die we uitmoeten. Geen reden tot paniek dus.

Hoewel ook Bart De Wever toegeeft dat hij liever iedereen geld zou geven in plaats van het hun af te nemen, ziet hij in dat dat niet mogelijk is, en al zeker niet in de huidige situatie van economische laag-conjunctuur. Zijn oplossing is even logisch als eenvoudig, besparen! Terwijl hij in Wallonië 'de duivel' genoemd wordt, doet hij in het ene debat na het andere zijn best om te bewijzen dat hij wel degelijk een hart heeft. Hij herhaalt keer op keer dat hij het volk niet zomaar aan hun lot overlaat, maar hen zoveel mogelijk wil helpen om werk te vinden, om zo samen de economie langzaam maar zeker weer te herstellen en van België weer een bloeiend land te maken.