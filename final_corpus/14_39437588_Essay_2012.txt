De ecologische voetafdruk van België: we kunnen er (n)iets aan doen.
Het nieuwe is er intussen af, iedereen kent de ecologische voetafdruk en velen zullen die van zichzelf ook al wel eens berekend hebben. We weten dan ook allemaal dat de voetafdruk van België te groot is. Veel te groot, in vergelijking met het Europese gemiddelde. Maar doen we er iets aan? Welnee. In België is het ieder voor zich, zoiets als een gemeenschapsgevoel bestaat er niet. Vele burgers denken: "Als mijn buurman niet ecologisch moet leven, moet ik dat ook niet." Als we samen de Belgische voetafdruk willen verkleinen, moet er dus eerst een mentaliteitswijziging komen. Er zijn echter vele kleine dingen die wij als burger wel kunnen doen.
	Een eerste aspect van ons gedrag dat moet veranderen, is de drang om allemaal een eigen auto te hebben. Als je door de straten van steden als Antwerpen rijdt, vraag je je soms echt af waar al de eigenaars van die geparkeerde auto's wonen. Vaak staan er meer dan dubbel zo veel auto's als er huizen zijn. Het moet echter best mogelijk  zijn om met één auto per gezin toe te komen, ook als het een gezin van tweeverdieners betreft. Steeds meer mensen maken dan ook gebruik van het openbaar vervoer om te gaan werken. Als je de ellenlange files in Brussel wil vermijden, is de trein nemen inderdaad het beste idee. Je kan ook voor een job dichter bij huis kiezen, zodat je met de fiets kan gaan. Zeker als het mooi weer is, is dat een veel aangenamere optie dan uren in een snikhete auto - 'Waarom hebben we die airco nu nóg niet laten herstellen?'- in de file staan.
	Een recent fenomeen in België op dat vlak is het autodelen: je hebt met enkele personen samen één auto en spreekt op voorhand af wie hem wanneer mag gebruiken. Dit is ook financieel erg interessant: wie het te duur vindt om een auto te kopen, kan zo de kosten delen met anderen. Ook het onderhoud wordt verdeeld: iedere maand is iemand anders ervoor verantwoordelijk dat de auto proper is. Bovendien zorgt dit systeem er ook voor dat de auto vaak gebruikt wordt: als jij hem niet gebruikt, wordt hij wel door iemand anders gebruikt. Het autodelen is ook ecologisch: je zal er beter over nadenken of je de auto echt nodig hebt om ergens naartoe te gaan en het produceren van één auto is natuurlijk  milieuvriendelijker dan het produceren van vier auto's.
	Ten tweede moeten we ook op ons eten letten, als we onze voetafdruk willen verkleinen. Het is veel beter voor het milieu om seizoensgebonden groenten en fruit te eten, omdat hiervoor geen lange vliegtuigvluchten nodig zijn. Om dezelfde reden kan je ook beter plaatselijke groenten en fruit kopen. Het moet voor de meeste Belgen goed mogelijk zijn om zich hieraan te houden, ook al zullen er altijd wel enkele stijfkoppen zijn die voet bij stuk houden en absoluut groene druiven willen eten in de winter. Als je seizoensgroenten eet, zal je ook afwisselender eten: het is des te leuker om de eerste asperges te eten als je er lang op hebt moeten wachten.
	Ten derde moeten we ook meer op ons afval letten, als we onze voetafdruk willen verkleinen. Op dit vlak hebben we al heel wat vooruitgang geboekt, maar het moet nog altijd beter. De voorbije jaren zijn we al gedwongen om steeds meer te sorteren en supermarkten geven vaak enkel tegen betaling nog plastic zakjes. Vele gezinnen zijn er zich dan ook al van bewust dat, als je een beetje moeite doet, je heel wat minder afval kan produceren. Toch zijn er ook nog velen die zich er niets van aantrekken en elke week (trots) drie of vier volle vuilniszakken op hun stoep zetten.
De voorbije jaren zijn er al heel wat stappen gezet om de Belgische bevolking milieubewuster te maken. Al deze acties hebben al positieve resultaten opgeleverd, maar het grote probleem is dat het te traag gaat: ons stijgende bevolkingsaantal zorgt ervoor dat de goede resultaten slechts een zeer beperkte invloed hebben. Onze ecologische voetafdruk wordt er dus niet veel kleiner op. Bij een deel van de bevolking heeft de noodzakelijke mentaliteitswijziging al plaatsgevonden, ze begrijpen dat iedereen zijn steentje kan bijdragen aan het milieu. Er blijven echter nog veel mensen die milieuvriendelijk leven helemaal niet belangrijk vinden: ze willen het comfort van hun luxeleventje niet zomaar opgeven om het voortbestaan van het leven op aarde te garanderen (zo lang leven ze toch niet meer). Zij zorgen ervoor dat onze gemiddelde voetafdruk zo groot is. We zijn wel op de goede weg, maar als deze stijfkoppen niet wat minder egoïstisch worden, zal het nog lang duren voor de Belgische ecologische voetafdruk behoorlijk krimpt.
