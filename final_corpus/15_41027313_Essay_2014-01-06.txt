Wie werken wil mag niet lijden
 Beperken we de werkloosheidsuitkeringen of niet? Dat is een discussiepunt waarover in het licht van de voorbije verkiezingen heel wat werd gedebatteerd. De maatregel correct en uitvoerbaar maken is voor velen prioriteit. 
"Wie werken wil, vindt werk", beweerde Bart de Wever stellig vlak voor de verkiezingen van mei 2014. Eeuwigdurende werkloosheidsuitkeringen zijn geen optie voor de N-VA. Wie lange tijd zonder werk zit, verliest zijn uitkering. Die stelling veroorzaakte veel commotie onder het kiezerspubliek. Boze reacties van de werklozen en goedkeurend geknik van mensen die het beu zijn dat sommigen van het systeem profiteren. Maar is de maatregel correct en haalbaar?  
Maar liefst 74% van de Belgen ging akkoord met de stelling dat "misbruiken de sociale zekerheid bedreigen". Er bestaat dus zeker irritatie over mensen die profiteren van het systeem. Als je elke dag hard werkt om rond te komen en toch een even groot inkomen hebt als werklozen, vraag je je natuurlijk af waarom je al die moeite doet. Je bent moe en hebt weinig vrije tijd, terwijl anderen de hele dag kunnen doen wat ze willen. Maar niet iedereen profiteert. Er zijn natuurlijk ook mensen die wegens gezondheidsproblemen of persoonlijke omstandigheden thuis moeten blijven. Er zijn ook mensen die gewoonweg geen werk vinden. Zij profiteren niet van het systeem. Hen straffen is dan ook niet nodig. 
België heeft, in vergelijking met andere landen, geen streng systeem van werkloosheidsuitkeringen. In een kapitalistische samenleving zoals die van ons is het de bedoeling dat je eerst gaat werken, dan geld verdient en er vervolgens kan van genieten. Maar de werkloosheidsuitkeringen zoals ze nu zijn ondersteunen die maatschappij niet. Dat is een teken dat er inderdaad iets moet veranderen. 
Het systeem van werkloosheidsuitkeringen aanpassen is dus nodig, maar niet voldoende. Want om de mensen aan het werk te krijgen, moet er ook werk zijn. Dat is nog een probleem in België. Maar 67,2% van de 20- tot 64-jarigen heeft op dit moment een job. Daarmee ligt België nog ver onder de Europese werkgelegenheidsdoelstelling om tegen 2020 75% van de mensen aan het werk te krijgen. 8% van de bevolkingsgroep is werkloos en dat percentage stijgt nog altijd. Om alle mensen - dus ook degenen die profiteren - aan het werk te krijgen, is het creëren van nieuwe jobs daardoor noodzakelijk. 
Een groep die zwaar getroffen wordt door die werkloosheid is de jongeren. Eén op de vijf jongeren is werkloos. Als ze solliciteren, krijgen ze vaak als antwoord dat ze te weinig ervaring hebben. Maar hoe kan je ervaring opdoen als je nergens werk vindt? Dat werkt enorm demotiverend. Zeker jongeren die jarenlang gestudeerd hebben, willen iets doen wat bij hun vakgebied past. Je studeert om een job te vinden die je interesseert en die je kan blijven motiveren. Anders kan het werk leiden tot psychologische problemen en ontslag. En dan zitten jonge mensen in dezelfde toestand als waarmee ze begonnen: ze zijn werkloos. De arbeidsmarkt aanpassen zodat werkgevers meer jongeren in dienst nemen is dus nodig.
Maar niet alleen jongeren, ook oudere mensen of mensen met gezondheidsproblemen lijden onder het tekort aan jobs. Bedrijven staan vaak niet te springen om hen in dienst te nemen. Mensen met een gevorderde leeftijd zijn te duur of hebben te veel ervaring, waardoor ze keer op keer afgewezen worden. Op latere leeftijd je job verliezen is dus een groot probleem. Toch zijn ouderen vaak nog gemotiveerd om te werken en een grote hoeveelheid aan ervaring kan zelfs gunstig zijn voor een bedrijf. Ook mensen met gezondheidsproblemen worden vaak geweigerd. Ze zouden te veel afwezig zijn en daardoor weinig bijdragen. Maar evenzeer als bij ouderen geldt dat zij vaak wél gemotiveerd zijn om te werken. Zij mogen dus niet gestraft worden met een beperkte werkloosheidsuitkering. De regering moet juist bedrijven aanmoedigen om ouderen en mensen met gezondheidsproblemen in dienst te nemen.
De werkloosheidsuitkeringen berperken in de tijd is dus een goede manier om mensen die profiteren van het systeem te straffen en aan het werk te krijgen. Bovendien kan de maatregel een motiverend effect hebben op mensen die werk zoeken. Jobs creëren is daarvoor wel een noodzakelijke voorwaarde. Mensen die graag willen werken, moeten ook de kans krijgen om dat te doen. En mensen die toch geen werk vinden, mogen geen nadelen ondervinden van een nieuw systeem. Als de regering de maatregel zo correct toepast, zal België de Europese doelstelling halen en op de koop toe een welvarender en tevredener land worden. 