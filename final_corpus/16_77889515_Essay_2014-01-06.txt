Langer werken loont 

In het kader van de Belgische besparingspolitiek moeten onze regeringsleiders veel kritiek slikken. Terwijl politici hemel en aarde bewegen om de sociale zekerheid betaalbaar te houden, keert de bevolking zich tegen de plannen om met z’n allen langer te werken. Critici stellen dat de overheid de geestelijke gezondheid van de burgers in gevaar brengt door ze langer dan 45 jaar te laten zwoegen op de werkvloer. Niets is minder waar.   
Het is al lang geen geheim meer dat arbeid verschillende functies vervult. Zo werd Marie Jahoda, een Oostenrijkse socioloog, bekend in haar vakgebied met de volgende stelling: "Arbeid verrichten betekent veel meer dan een inkomen verwerven." De sociale wetenschapper beklemtoont dat mensen een baan nodig hebben om gelukkig te zijn. Op de werkplaats komen arbeidskrachten in contact met collega's waardoor ze sociale contacten opbouwen en onderhouden. Samen aan de slag gaan bezorgt hen een identiteit en een bepaalde status. Op die manier voelen arbeiders zich nuttig en dragen ze hun steentje bij aan de maatschappij. Daarnaast verhoogt het inkomen dat ze voor de zware inspanningen ontvangen hun koopkracht, levenskwaliteit en levensstandaard. Bovendien structureert het werkritme hun leven: de arbeidsuren delen hun tijd in. Zo ziet u maar dat werken veel voordelen biedt. Nu rijst echter de vraag hoe psychische problemen hun intrede maken in de arbeidswereld.
Belgische burgers die het pensioen niet willen uitstellen, wijzen op het hoge percentage van geestelijke aandoeningen in ons land. De tegenstanders leggen uitdrukkelijk de link tussen werkverzuim en psychische problemen. Zo zijn 25% van alle uitkeringen voor werkonbekwaamheid te wijten aan geestelijk onwelzijn en staat België op de lijst met de hoogste zelfmoordcijfers in Europa. Hoewel een kwart van onze inwoners vroeg of laat een depressie heeft, mogen we de werkgevers niet met de vinger wijzen. Vaak leggen mannen en vrouwen de lat te hoog voor zichzelf. Tweeverdienders streven naar een succesvolle carrière en willen daarnaast nog tijd maken voor hobby's, familie en vrienden. Wordt het niet dringend tijd dat de Belgen inzien dat ze te veel hooi op hun vork nemen? Zouden vrouwen zich niet beter focussen op hun gezin en de mannen zich in het schuim en zweet laten werken? Een realistischere arbeids- en tijdsverdeling zou alvast een stap in de goede richting zijn.
Als werkgevers meer oog hebben voor het geestelijk welzijn van hun werknemers, blijven er minder arbeidskrachten thuis waardoor bedrijven weer kunnen floreren. Onze meritocratie heeft duidelijk nood aan een mentaliteitsverschuiving. In plaats van individuen onder druk te zetten met onrealistische doelstellingen, moeten directies inzetten op groepswerk. Vele handen samen maken het werk lichter en vooral aangenamer. Daarbij is het belangrijk om potentiële werkkrachten tijdens hun sollicitatie grondig te screenen zodat ze aangepaste takenpakketten krijgen tijdens hun loopbaan. Op die manier kunnen teamleiders rekening houden met ieders talenten waardoor de tevredenheid op de werkvloer meteen verhoogt. Werknemers moeten de werkomgeving met andere woorden aantrekkelijker maken. Wanneer Belgen de ruimte krijgen om te presteren in een ontspannen sfeer, zullen ze met plezier blijven werken tot 65 of 68 jaar. 
Hopelijk bent u ondertussen overtuigd van het feit dat de toekomst van onze sociale zekerheid in de handen van de werkgevers ligt. In een moderne consumptiemaatschappij speelt arbeid een belangrijke rol. Werken is niet alleen een middel om rijkdom te vergaren, integendeel. Belgen die werken zijn veel gelukkiger dan landgenoten die thuis op een werkloosheidsuitkering wachten. Als leidinggevenden een stimulerende omgeving creëren voor de actieve bevolking, blijven de pensioenen en de sociale uitkeringen betaalbaar. Gemotiveerde werknemers zijn de sleutel tot psychisch welzijn en economisch succes. Werkgevers, zijn jullie klaar om de uitdaging te aanvaarden?
Wanneer uw wekker u 's ochtends om zeven uur wekt, denk dan even aan Marie Jahoda. Daarna kunt u zich ongetwijfeld vol goede moed naar de werkplaats begeven. Bovendien zullen de regeringsleiders u dankbaar zijn.