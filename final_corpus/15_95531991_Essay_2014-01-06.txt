De toekomst van de werkloosheidsuitkering. 

Moeten werkloosheidsuitkeringen beperkt worden in de tijd? Het is een vraag die in de aanloop naar de verkiezingen door vrijwel elk politiek zwaargewicht in de mond werd genomen en waarover werd gesproken bij de kiezer. Ook in menig TV-debat rolde het woord 'werkloosheidsuitkering' over de tong. Welke aanpak van het probleem verkoos stemgerechtigd Vlaanderen op zondag 25 mei?  

De Vlaamse kiezer maakte van de 'moeder aller verkiezingen' een gele zondag,want meer dan 30 procent van de Vlamingen stemde voor N-VA. Ook CD&V en Open VLD deden het goed. De SP.A daarentegen liet wat van zijn pluimen. Maar wat betekent dit concreet voor de toekomst van de werkloosheidsuitkering? Uiteraard is het eerst en vooral afwachten welke partijen uiteindelijk zullen zetelen in de Vlaamse regering. Stel dat de uitslag van de verkiezingen wordt gerespecteerd, dan komt er een betere begeleiding van werklozen, maar verliest wie een passende job weigert wel zijn werkloosheidsuitkering. Dat is altans de visie van N-VA. Volgens de partij van Bart De Wever moet er een verband zijn tussen werken en krijgen. Wie niets heeft bijgedragen, ontvangt ook niks. De christendemocraten sluiten zich hierbij aan, want ook zij pleiten voor begeleiding van werklozen vanuit de overheid. Verder wil de CD&V ook dat uitkeringen sneller afnemen. Open VLD lijkt hier dan weer recht tegenover te staan en wil vooral hogere uitkeringen in de eerste maanden. De liberalen vermeldden in hun betoog tijdens de verkiezingscampagne wel dat uitkeringen moeten beperkt worden in de tijd. Ook NV-A ziet geen heil in eeuwigdurenden werkloosheidsuitkeringen. 

De verkiezingsuitslag in Vlaanderen wil dus een regelgeving inzake werkloosheid die zorgt voor betere begeleiding van werklozen en een uitkering die beperkt is in de tijd. Ook het weigeren van een gepaste job mag niet zomaar kunnen aldus de kiezer. 

Aan de andere kant van het politiek landschap steigeren SP.A en Groen! bij de gedachte dat er straks misschien geen eeuwigdurende werkloosheidsuitkering meer zal zijn. Volgens Groen! moet zo'n uitkering welvaartsvast zijn, maar allerminst beperkt in tijd. De socialisten treden dat standpunt bij aangezien SP.A wil dat de werkloosheidsuitkering welvaartsvast wordt en niet beperkt in tijd. Het is dus de werkloosheid, en niet de uitkering, die moet beperkt worden in tijd.  De polarisatie tussen de verschillende politieke partijen is frappant en dus rijst de vraag wie water bij de wijn zal doen als links en rechts samen zouden regeren. 

Op federaal niveau is de situatie nog veel complexer. Nooit eerder was het land sterker politiek verdeeld. Zo centrumrechts als de Vlaming op 25 mei stemde, zo links stemde de Waal met het rode stempotlood.  Het spreekt voor zich dat een consensus vormen geen sinecure zal zijn. Toch zal de regering in de wetstraat 16 een oplossing moeten vinden, want als Vlamingen en Walen verschillende uitkeringen krijgen, voelt minstens één landshelft zich benadeeld. 

België kent momenteel een tewerkstellingsgraad van 67,2 procent van de 20- tot 64-jarigen. De Europese doelstelling ligt een stuk hoger en dus is een daling van dat percentage niet meteen een optie. Het beperken van de werkloosheidsuitkeringen in de tijd zou tot een nefaste evolutie van de tewerkstellingsgraad kunnen leiden. Anderzijds stimuleert de eeuwigdurende uitkering de minder gemotiveerde medeburger wellicht om minder actief op zoek te gaan naar werk.  
Het aanpakken van andere thema's kan helpen. Wanneer de regering er bijvoorbeeld eerst en vooral voor kiest om de minimumlonen op te trekken, dan motiveert dat meteen de werklozen om actiever werk te zoeken. Hoe groter de kloof is tussen een volwaardige werkloosheidsuitkering en een minimumloon, hoe meer het loont om te gaan werken.   Het kan geen trouwens toeval zijn dat 74 procent van de bevolking akkoord gaat met de stelling dat “misbruiken de sociale zekerheid bedreigen”. Een deel van die misbruiken volgt ongetwijfeld uit het feit dat er mits een volwaardige werkloosheidsuitkering en wat schnabbels door zwartwerk, bijna evenveel of zelfs meer kan worden verdiend dan door het opnemen van een voltijdse job tegen een minimumloon. Zwartwerk is uiteraard verboden, maar u weet even goed als ik dat het een nog lang niet uitgestorven gewoonte is in onze samenleving. Sommigen lijken daardoor hun best te doen om werkloos te blijven.

Een oplossing is nodig en dus kan het optrekken van het minimumloon in combinatie met een werkloosheidsuitkering die beperkt is in de tijd straks werkelijkheid worden. Al zal een goede uitwerking van dit dossier de nodige tijd in beslag nemen, want ook jeugdwerklozen mogen bijvoorbeeld niet uit het oog verloren worden. 

Werken stimuleren en belonen is dus de boodschap. De combinatie hiervan met een betere begeleiding van werklozen en een eventuele beperking van de uitkeringen in de tijd moet het streefdoel zijn van de volgende regering. 