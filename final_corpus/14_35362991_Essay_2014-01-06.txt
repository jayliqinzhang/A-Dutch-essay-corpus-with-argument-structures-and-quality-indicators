Geluk maak je zelf, dus stop met dat geklaag.
Dit jaar gaf 46% van de Vlamingen aan gelukkig te zijn. Dat is acht procent minder dan vorig jaar. Oorzaken van deze daling zijn onder andere de economische crisis en onzekerheid over de sociale steun. Dit geeft aan dat geluk niet onafhankelijk is van externe factoren. Er zijn bepaalde zaken die ons gelukkig of ongelukkig kunnen maken, ongeacht hoe hard we ons best doen om gelukkig te zijn. Geluk maken we dus niet zelf.
Er zijn verschillende invloeden van buitenaf die ons geluk kunnen vergroten, of juist verminderen. Vooral zekerheid en vrijheid spelen een grote rol in het bepalen van ons geluk. Mensen die gesteund worden door hun familie, zijn gelukkiger. Zij voelen zich veel zekerder en dit komt hun geluk ten goede. Ook financieel willen mensen zich zeker voelen. Arme mensen hebben veel zorgen om geld en dit bezorgt hen stress, waardoor ze ongelukkig worden. Een andere factor is vrijheid. Zo zijn bijvoorbeeld mensen in vrijere landen gelukkiger, terwijl degenen in totalitaire regimes dat veel minder zijn. Dit is een beperking op de negatieve vrijheid, maar ook de positieve vrijheid is belangrijk. Als het toegelaten is om te doen wat je wil, maar je hebt de middelen er niet voor, kan je datgene nog steeds niet doen. Dit is nog een reden waarom arme mensen minder gelukkig zijn; ze hebben niet genoeg geld om bijvoorbeeld een reis te maken die ze al heel hun leven willen. Zij kunnen niet zomaar doen wat ze willen, want zij moeten er eerst voor zorgen dat ze kunnen overleven en dit neemt vaak alle tijd en geld die ze hebben in beslag.
Natuurlijk moeten we wel de juiste instelling hebben om gelukkig te kunnen zijn. Als we alleen maar naar de negatieve kanten van ons leven kijken, en niet naar de goede, zullen we ook niet blij worden. We moeten gelukkig willen zijn. Zulk soort ingesteldheid is echter niet de oplossing voor iedereen. Mensen met depressies zullen niet meteen genezen als ze maar genoeg naar de positieve kanten van het leven kijken. Zij hebben problemen met de balans van hun hormonen en dit kan niet op die manier opgelost worden. Daar is medicatie en tijd voor nodig. Ook voor ernstige problemen is dit niet mogelijk. Soms hebben mensen zo'n grote zorgen dat ze er echt niet naast kunnen kijken. Daklozen die geen slaapplaats voor de winter kunnen vinden en dus dreigen dood te vriezen, bijvoorbeeld, kunnen maar moeilijk de positieve kant daarvan zien.
Stoppen met klagen zal ons ook niet gelukkiger maken. Als we niet overdrijven, kan klagen erg opluchten. Alles opkroppen zorgt voor stress en gevoelens van ontevredenheid. Soms moeten we ons hart eens kunnen luchten. Bovendien kan klagen, in extremere situaties, voor een oplossing zorgen. In dictatoriale regimes is klagen vaak het eerste begin van een opstand. Mensen delen hun ongenoegen met elkaar en praten erover. Zo kunnen ze samen opstanden organiseren en eventueel een revolutie doen ontstaan. Dit wil niet zeggen dat over elk klein ongemak geklaagd moet worden, natuurlijk. Als we dat doen, focussen we weer te veel op het negatieve en hebben we niet de juiste instelling.
Factoren van buitenaf, zoals onzekerheid en onvrijheid, maken ons ongelukkig. Een positieve kijk op het leven kan hiertegen helpen, evenals af en toe eens goed klagen, maar dit zijn geen wondermiddeltjes. Soms hebben mensen nu eenmaal zo'n grote zorgen dat deze afleiden van de goede zaken in het leven, en dit zorgt ervoor dat ze niet gelukkig zijn. 
