De solidaire Vlaming, voorgoed verleden tijd?
Profiteurs, luieriken, onbekwaam... Het zijn maar enkele van de verwijten die werklozen soms te horen krijgen. Een grote meerderheid van de Vlamingen gaat akkoord met de stelling dat "misbruiken de sociale zekerheid bedreigen". We willen werklozen wel helpen, maar liefst niet te lang. Worden we allemaal onverdraagzamer? Of is een beperking van de werkloosheidsuitkeringen iets wat moet gebeuren om de Belgische welvaartsstaat te behouden?
Op het vlak van werkgelegenheid is er in België nog veel werk aan de winkel. 67,2 procent van de 20- tot 64-jarigen is aan het werk. De Europese werkgelegenheidsdoelstelling om tegen 2020 dit getal te verhogen naar 75 procent lijkt momenteel slechts een utopie. Ongeveer acht procent van de Belgen is werkloos en de jeugdwerkloosheid bedraagt net geen twintig procent. De werkloosheid stijgt twee keer sneller bij mannen dan bij vrouwen en in 2013 kregen meer dan een half miljoen werklozen een uitkering van de RVA, de Rijksdienst voor Arbeidsuitkering.
Gelukkig heeft België een sterk uitgebouwd sociaal vangnet. Het socialezekerheidssysteem is een om trots op te zijn. België scoort op dit vlak beter dan andere Europese landen, en laten we het maar gewoon toegeven: het is hier zo slecht nog niet. Werkloos zijn in België is dan ook niet echt een probleem. Natuurlijk zijn er wel psychische en financiële gevolgen, maar niemand hoeft bang te zijn dat hij zijn huur volgende maand niet meer zal kunnen betalen omdat hij zijn job is kwijt geraakt. Iedereen kan rekenen op een werkloosheidsuitkering. Zo lang ze willen. En daar zit nu net het probleem. 
Mensen die tijdelijk werkloos zijn, moeten een vergoeding ontvangen. Daar valt niet over te discussiëren. Iedereen heeft al eens een tegenslag, en de arbeidsmarkt is veranderd sinds de financieel-economische crisis van enkele jaren geleden. Bovendien is een sociaal vangnet een van de bouwstenen van de Belgische maatschappij en een welvaartsstaat. Daartegenover staat het feit dat mensen die jaren na elkaar niet werken en ook niet actief op zoek gaan naar een nieuwe job, kunnen genieten van een 'free ride' door het leven op kosten van de overheid.
De grootste problemen zijn de hoogte en de duur van een werkloosheidsuitkering. De vergoedingen liggen soms zo hoog dat vrouwen zonder diploma en met kinderen liever thuis blijven. Gaan werken tegen een laag loon en opvang betalen voor de kinderen, of iedere dag thuis zijn, zelf voor de kinderen zorgen, en toch nog een aanvaardbare uitkering krijgen? De keuze is vaak snel gemaakt. Daarenboven is er geen beperking op de duur van de uitkeringen. Ingeschreven zijn bij de VDAB is eigenlijk voldoende om een uitkering te krijgen. Je kan werk weigeren en blijven geld ontvangen.
Het is duidelijk dat er iets mis is met dit systeem. De sociale zekerheid en de welvaartsstaat zijn systemen die tot stand zijn gekomen in de jaren zestig; een periode gekenmerkt door een zeer grote economische bloei en lage werkloosheid. Het is tijd om te beseffen dat de tijden veranderd zijn en dat het systeem bijgestuurd moet worden. Meer mensen aan het werk krijgen en uitkeringen beperken in de tijd zijn noodzakelijk. Misschien hebben langdurig werklozen grotere incentives nodig om een job aan te nemen. En een grotere incentive dan het verliezen van een uitkering is er niet.
Ook de meeste politieke partijen lijken te beseffen dat er behoefte is aan hervorming van het socialezekerheidssysteem. Het was ook een van de belangrijke punten van de verkiezingen op 25 mei. N-VA, veruit de grootste partij in Vlaanderen, legt de nadruk op het verband tussen werken en krijgen. Wie niets heeft bijgedragen, krijgt ook niets. De partij wil werklozen beter begeleiden, maar wie een passende job weigert, verliest zijn werkloosheidsuitkering. Deze mening is verzoenbaar met die van Open VLD en CD&V, die ook beide pleiten voor een beperking van de uitkeringen in de tijd. Als N-VA erin slaagt een Vlaamse regering te vormen waar ze zelf ook deel van uit maakt, en een coalitie aangaat met CD&V en/of Open VLD, lijkt het er dus op dat er de komende vier jaren veranderingen op til zijn wat betreft de werkloosheidsuitkering.
Betekent dit alles dat we met z'n allen minder verdraagzaam worden? Misschien wel. De verkiezingen van 25 mei maakten het ook al duidelijk: de Vlaming is centrumrechts geworden. Maar het betekent vooral dat iedereen beseft dat de huidige situatie onhoudbaar is geworden. Het kan niet dat langdurig werklozen eeuwigdurende uitkeringen krijgen. Bovendien zijn de vergoedingen soms zo hoog dat werklozen geen incentives meer hebben om een job aan te nemen. Het socialezekerheidssysteem moet hervormd worden, en dankzij het nieuwe politieke landschap lijkt het erop dat dat ook zal gebeuren.