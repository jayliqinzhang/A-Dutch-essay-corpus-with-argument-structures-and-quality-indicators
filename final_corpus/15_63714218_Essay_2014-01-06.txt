Langer blijven werken is nefast voor de geestelijke gezondheid. 
Onze moderne maatschappij is er eentje van bewijzen, presteren en zoveel mogelijk geld binnenrijven. Dat zorgt niet alleen voor inspiratie, nieuwe ideeën en productiviteit, maar ook voor heel wat stress. Vlaanderen bekleedt telkens een van de hoogste plaatsen in lijsten over zelfmoord en psychische aandoeningen. Is langer werken dan nefast voor onze geestelijke gezondheid en letterlijk moordend? 
De cijfers liegen er niet om. Het gaat achteruit met de geestelijke gezondheid van de Belgische burgers. Om het met concrete cijfers te zeggen: ongeveer 700 000 Belgen hebben een psychisch probleem. In de werksfeer is er voortdurend spanning. We kampen met hevige bewijsdrang en gaan er op lange termijn aan onderdoor. Toch zullen we de komende jaren de werkduur eerder opdrijven, want er is nog steeds de welbekende vergrijzing die we moeten tegengaan. 
Toch zouden we ook eens de omgekeerde denkweg moeten maken. Wat als we allemaal minder lang zouden werken? Hoeveel mensen zouden zich nutteloos voelen en langzaam wegzakken in een depressie?  Een job is niet alleen een plaats waar spanning heer en meester is, of waar er onvermoeibaar moet worden doorgewerkt. Het is ook een plaats waar velen hun sociaal net opbouwen, waar collega's meer zijn dan pionnen in het schaakbord van de werkmaatschappij. Verder is werken niet alleen een synoniem voor geld verdienen. Werken is ook jezelf ontplooien, bijleren en beter worden in wat je (meestal) graag doet. 
Op zich is langer werken dan ook niet de grote boosdoener, wel de sfeer die soms op de werkvloer gecreërd wordt. Het is oud nieuws dat er bedrijven zijn waar men de productiviteit koste wat het kost wil opdrijven tot het hoogste niveau. En er zijn natuurlijk mensen die er soms niet voor kiezen om een bepaalde job te doen. Maar voor veel mensen is dat tegenwoordig geen criterium meer voor een baan.
Het beleid kan en moet dus hervormd worden. Er zijn al heel wat werkgevers die meer investeren in de geestelijke gezondheid van hun werknemers. Dat zouden ze niet doen als er ook voor hen geen voordelen aan vast zouden zitten. 'Gezonde' werkkrachten zijn namelijk veel productiever en creatiever dan hun uitgebluste collega's. 
Dan rijst natuurlijk de vraag op welke manier ze kunnen ingrijpen. Leiders van een bedrijf kunnen bijvoorbeeld permanent een psycholoog aannemen. Zo hebben werknemers, al is het maar voor het gevoel, steeds iemand om op terug te vallen op de werkvloer. Ook meer betrokkenheid van de werkgever zou een vooruitgang betekenen. Dikwijls is 'den baas' iemand voor wie mensen ontzag hebben, iemand die vanop afstand de situatie bekijkt en beheerst. Als ook de werkgever zich bezorgd toont en interesse heeft voor zijn individuele werknemers, zou dat voor hen een opstapje zijn. The Scene zong ooit: 'En ik hef het glas op jouw (mentale) gezondheid, want jij staat niet alleen.' Ze zaten niet zo heel ver van de werkelijkheid. 