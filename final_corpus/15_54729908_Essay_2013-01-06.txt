Met de betogingen tegen het homohuwelijk in Frankrijk, bewijst Europa nogmaals dat het lang niet zo verdraagzaam is als het zou willen zijn. Integendeel: homohaat heerst er de laatste jaren meer dan ooit. Maar hoe komt het dat er in een werelddeel dat zich zo progressief profileert toch zo veel sprake is van discriminatie? 
Al in de achttiende eeuw, met de komst van de verlichting, deed het principe van gelijkwaardigheid zijn intrede in Europa. Er  van overtuigd dat alle mensen gelijk waren en dat iedereen dus dezelfde kansen en rechten verdiende, ging Europa zich meer en meer profileren als een progressief werelddeel. Je zou dan ook verwachten dat een gebied met zoveel aandacht voor gelijkheid en vrijheid als eerste in de rij zou staan om mee te strijden voor de rechten van homoseksuelen. Niets is minder waar: in meer dan driekwart van de Europese landen is het homohuwelijk verboden, er worden dagelijks meerdere gevallen van geweld tegen homoseksuelen gemeld, in Frankrijk vindt de ene na de andere betoging tegen het homohuwelijk plaats, ... Homohaat lijkt in Europa de laatste jaren alleen maar toe te nemen. Het is dringend tijd dat de Europese overheden hun verantwoordelijkheid nemen en optreden tegen deze schandelijke discriminatie. 
Voor veel Europeanen is homoseksualiteit nog steeds taboe. Zelfs in BelgiÃ«, waar het homohuwelijk al enkele jaren aanvaard is, worden er nog iedere dag homoseksuelen verbaal of fysiek aangevallen. Homoseksualiteit wordt vaak gezien als iets onnatuurlijks of zelfs heidens. Mensen zijn namelijk bang voor datgene waar ze niet vertrouwd mee zijn. Er is dan ook dringend nood aan een overkoepelende sensibiliseringscampagne in  heel Europa. Men moet de Europese bevolking vertrouwder maken met het begrip homoseksualiteit. Hierin speelt het onderwijs een heel grote rol. Aangezien kinderen en jongeren het merendeel van hun tijd doorbrengen op school, oefent dit onderwijs een grote invloed uit op hun vorming en ontwikkeling. Indien kinderen en jongeren al op vroege leeftijd en op een goede manier in aanraking komen met het begrip homoseksualiteit, zou dat al zeer veel kunnen veranderen. In de lessen seksuele opvoeding en tijdens klasgesprekken kunnen de leerkrachten het onderwerp homoseksualiteit aansnijden. Daarbij is het vooral belangrijk dat kinderen en jongeren zich realiseren dat er absoluut niets mis is met het hebben van een andere geaardheid. Hier sluit dus bij aan dat de leraren streng moeten optreden tegen pestgedrag. Het is ontzettend belangrijk dat kinderen zich al op vroege leeftijd realiseren dat verbale of fysieke discriminatie onaanvaardbaar is. Hoe beter de kinderen van vandaag vertrouwd zijn met homoseksualiteit en hoe meer zij accepteren dat er verschillende geaardheden bestaan, hoe beter hun kinderen daar later mee om zullen gaan. 
Ook de sociale media spelen een cruciale rol in het sensibiliseren van de Europese bevolking. Via netwerksites is het erg gemakkelijk om mensen verbaal lastig te vallen en dat wordt dan ook voortdurend gedaan. Europa kan hier tegen optreden door, net zoals op kindersites, het gebruik van onrespectvolle woorden te verbieden. Wanneer we iemand anders uitschelden wordt dit nog al te vaak als grappig of stoer ervaren, zeker in de ogen van jongeren. Zij moeten realiseren dat dit absoluut niet 'cool' of 'vet' is, maar net zwak en onbeschoft. 
Ten slotte spelen de Europese politici een heel grote rol in het stoppen van homohaat. Zij zijn immers de vertegenwoordigers van Europa en moeten dan ook aantonen dat respect en solidariteit heel belangrijk zijn. Aangezien zij een voorbeeld zijn voor veel Europese burgers is het hun taak om discriminatie te veroordelen. De politici moeten erop hameren dat mensen verschillen en dat daar niets mis mee is. Dit kunnen ze doen in hun speeches, maar ook op een nonchalantere manier in interviews, gesprekken, ... Zolang ze het probleem maar aankaarten en de burgers meegeven dat discriminatie onaanvaardbaar is. 
Het is nu dus aan de Europese overheden om hun burgers weer beter op te voeden. En aan de burgers om deze heropvoeding door te geven aan hun kinderen. En laten we dan hopen dat Europeanen binnenkort weer kunnen zeggen hoe trots ze zijn op de diversiteit in Europa. Laten we hopen dat onze kinderen binnen vijftien jaar kunnen lachen met het feit dat homoseksuelen in deze tijd nog moesten vechten voor hun rechten. 