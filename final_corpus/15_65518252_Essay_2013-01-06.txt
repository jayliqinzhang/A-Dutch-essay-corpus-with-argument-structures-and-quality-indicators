"Topman Shell kondigt forse bezuinigingen aan", "Rabobank directeur legt bestuursfunctie neer", "Directievoorzitter van Philips geeft omzetdaling toe": het is zomaar een greep uit de vele titels van krantenberichten die de afgelopen week gepasseerd zijn. Als u de nieuwsberichten behorend bij deze titels gelezen zou hebben,  dan zou u namen treffen die verwezen naar de mannen van de top van de organisatie. Daar kijkt niemand van op, velen staan er zelfs niet eens bij stil. Toch kent onze maatschappij een groeiende groep mensen die zich wél zorgen maakt om het feit dat we zelden of nooit vrouwennamen aantreffen in dergelijke mediaberichten. Een 'glazen plafond' houdt vrouwen die streven naar een topfunctie tegen, en dat is toch niet meer van deze tijd. De vraag die rijst is hoe dit maatschappelijke probleem opgelost kan worden. Het invoeren van quota lijkt te winnen aan populariteit, maar of dat zo terecht is...? 
Een restrictie opleggen voor het aantal mannen dat een bedrijf in dienst mag hebben, om zo het aantal vrouwen in organisaties op te krikken. Dat lijkt simpel en logisch, maar is het zeker niet. Het opleggen van quota is een vorm van positieve discriminatie op de arbeidsmarkt: een groep met minder kansen op de arbeidsmarkt wordt positief bevooroordeeld ten opzichte van andere (meerderheids)groepen. Het bestaan van het glazen plafond zal niemand tegenspreken, het aantal vrouwen dat een bestuursfunctie vervult is drastisch lager dan mannen met een bovengemiddeld salaris, maar of positieve discriminatie daadwerkelijk zo positief is, valt nog te bezien.
Een uitstapje naar Zuid-Afrika kan de twijfel over deze maatregel wellicht verduidelijken. Door de Apartheid is het verschil tussen 'zwarten' en 'blanken' vandaag de dag nog merkbaar. Tot grote spijt van de overheid, die verschillende pogingen heeft gedaan om de zwarte bevolking van de negatieve spiraal te bevrijden. Zo ook op de arbeidsmarkt: positieve discriminatie leek hét medicijn om kansarme Afrikanen aan een uitdagende baan te helpen. De regel die werd ingesteld was dat als bedrijven twee gelijkwaardige kandidaten hadden gevonden en één van hen was zwart, dan werd de baan automatisch aan deze persoon toegewezen. Kijkend naar de cijfers kan gesteld worden dat het medicijn is aangeslagen: het aandeel zwarten dat een hogere functie bekleedt in het bedrijfsleven is aanzienlijk gestegen ten opzichte van vroeger. Er kleeft echter een groot nadeel aan deze maatregel, de discriminatie tussen de bevolkingsgroepen is er niet minder om geworden. In tegendeel zelfs, de blanken zijn boos omdat hun banen worden ingepikt. Haatgevoelens worden aangewakkerd en de negatieve spiraal lijkt allerminst doorbroken.
In Zuid-Afrika hebben de beste bedoelingen dus niet tot het beoogde resultaat geleid. Dit wil natuurlijk niet direct zeggen dat quota voor Nederland geen oplossing kunnen bieden. Maar hoe moet zo'n situatie er dan uitzien? Een beetje fantasie kan helpen om een voorstelling te maken van hoe ons land invulling kan geven aan positieve discriminatie. Stelt u zich eens voor dat u als organisatie de keuze heeft uit een mannelijke en een vrouwelijke kandidaat. Beiden lijken geschikt, maar de man heeft toch wat meer ervaring. Immers, het resultaat van het glazen plafond is dat mannen veel meer bestuursfuncties hebben vervuld dan vrouwen. De kans dat organisaties bekwame en ervaren vrouwen rekruteren is dus veel kleiner. Terug naar het voorbeeld: in de huidige situatie zou u de man aannemen en de vrouw bedanken voor haar komst. Maar na doorvoering van de maatregel zit u aan het maximale aantal mannen dat u in dienst mag hebben. U moet dus voor de vrouw kiezen. De man wijst u af met de woorden: "u past echt uitstekend binnen ons bedrijf, maar wij moeten een vrouw aannemen van de regering". De vrouw staat een zeer warm welkom te wachten: "mag ik u feliciteren met uw nieuwe baan, dankzij de overheid hadden we weinig keus en konden we u niet weigeren". Hoe zouden in onze maatschappij de verhoudingen tussen mannen en vrouwen zich ontwikkelen door dit soort taferelen? 
Natuurlijk, bovenstaande situatie is overdreven, maar het moge duidelijk zijn dat de invoering van quota niet zo veel lof verdient als dat het nu krijgt. Er wordt door de regering weer veel te snel met oplossingen gesmeten, zonder na te denken over de praktische invulling ervan. Door een quotum voor het aantal mannelijke personeelsleden op te leggen wordt de kern van het probleem niet aangepakt. Want wat is precies de reden dat veel meer mannen topfuncties bekleden dan vrouwen? De leden van de eerste en tweede kamer zouden eens een kijkje moeten nemen op de onderwijsinstellingen: zij zullen de vrouwelijke studentes aantreffen op opleidingen als sociologie, verpleegkunde en communicatie, mannen zullen zij daar niet veel vinden. Nee, die zijn te vinden op opleidingen als management, economie en recht, technische bedrijfskunde, commerciële economie. Zou het niet zo kunnen zijn dat vrouwen andere interesses hebben dan mannen? Of dat ze niet voldoende zijn geïnformeerd over studies die hen kunnen helpen naar de top van organisaties? En er zijn nog meer factoren die mogelijk een invloed hebben op het issue. De overheid zwijgt over eventuele belemmeringen voor vrouwen om dergelijke arbeidsintensieve en kostenrovende functies te vervullen. Het duurder maken van kinderopvang werkt niet bepaald bevorderlijk voor het aantal vrouwen dat wil doorgroeien. Allemaal facetten van het probleem die onderbelicht blijven, en wel degelijk een cruciale rol spelen in het maatschappelijke issue.
De vraag of we binnen nu en een aantal jaren de kranten zullen openslaan en in de berichten ook belangrijke namen van vrouwen zullen tegenkomen hangt dus van meer factoren af dan alleen de mogelijke invoering van quota. Dat de maatregel als optie bestaat is terecht, maar dat het momenteel de reputatie heeft van dé ideale oplossing gaat veel te ver. Positieve discriminatie staat bovenaan het lijstje potentiële maatregelen, maar de nummer twee, drie, vier en vijf zijn nog niet ingevuld. Laat de regering eerst een grondige analyse maken van het probleem en dan pas een weloverwogen beslissing maken.