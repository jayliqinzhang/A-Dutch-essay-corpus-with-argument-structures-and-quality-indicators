Duurder hoger onderwijs: ja of nee?

De start van het academiejaar in 2014 ging niet onopgemerkt voorbij. De Belgische overheid kondigde aan dat zij het inschrijvingsgeld voor het hoger onderwijs wilde verhogen. Meteen voerden heel wat studenten van verschillende universiteiten en hogescholen protestacties om dit te voorkomen. Toch zien de ministers geen andere oplossing dan de kosten voor het hoger onderwijs op te trekken. 

Studeren in België is volgens de ene goedkoop, volgens de andere kost het enorm veel. Om je zoon of dochter een opleiding aan de universiteit of de hogeschool te laten volgen betaal je ongeveer 650 euro per academiejaar. Dit bedrag is exclusief boeken, cursussen, vervoer en andere  kosten. De vraag die de studenten, ouders en ook de docenten bezighoudt, is: wat zouden de gevolgen zijn van duurder hoger onderwijs? 

De discussie over minder goedkope studies heeft zowel voor- als tegenstanders. De meeste studenten, docenten en ouders behoren tot de tegenstanders. De Belgische overheid daarentegen is een voorstander in dit debat. De regering zou genieten van positieve effecten dankzij duurder hoger onderwijs, terwijl de tegenstanders vooral de negatieve gevolgen zien. 

Ja voor duurder hoger onderwijs
Er zijn verschillende redenen waarom de overheid kiest om het onderwijs in België duurder te maken. Ten eerste moet ons land fors besparen op vele vlakken om de staatsschuld af te betalen. Sinds de crisis in 2008 zijn bijvoorbeeld de subsidies in de cultuursector sterk gedaald en nu blijkt dat ook het onderwijs er niet meer onderuit kan. De overheid zou graag het onderwijs net meer subsidiëren, maar de besparingen zijn noodzakelijk. Door onder andere het inschrijvingsgeld voor elke Belgische student te verhogen geniet de regering dus extra inkomsten. 
Ten tweede vergelijken de ministers het Belgische onderwijs met dat in andere Europese landen. In veel landen, waaronder Nederland en het Verenigd Koninkrijk, betalen studenten enorme bedragen om te starten in het hoger onderwijs. Zo bedraagt het inschrijvingsgeld voor jongeren in Groot-Brittannië ongeveer 10.000 euro per academiejaar. Daarnaast zijn er ook veel Nederlandse studenten die in Vlaanderen komen studeren, omdat het onderwijs hier beter en goedkoper is. Daarom vindt de regering dat het onderwijs in België redelijk goedkoop is in vergelijking met andere landen van de Europese Unie. Duurder hoger onderwijs is volgens hen een noodzaak.  

Nee tegen duurder hoger onderwijs
De meeste studenten, docenten en ouders daarentegen zijn niet te vinden voor het plan van de Belgische overheid. Volgens de tegenstanders treedt hier het Mattheuseffect op. Voor ouders met een hoog inkomen zal het meestal geen probleem zijn om wat extra te betalen voor de studies van hun zoon of dochter. Andere ouders zullen wel moeilijkheden ondervinden om de kosten te betalen. Zo hebben de jongeren uit een lage sociale klasse minder kans om een diploma te halen en belanden ze in dezelfde klasse als hun ouders. Er is dus geen sprake van opwaartse sociale mobiliteit.  Duurdere opleidingen zouden er dus voor zorgen dat jongeren uit lage sociale klassen minder kans hebben om te starten in het hoger onderwijs.

Vervolgens vraagt de tegenpartij zich af of de overheid niet op andere vlakken inkomsten kan genereren. Onderwijs is volgens hen noodzakelijk in onze prestatiemaatschappij. Het is voor jongeren steeds moeilijker om werk te vinden op de arbeidsmarkt en zeker voor degenen zonder een diploma van hoger onderwijs of universiteit. Besparingen doorvoeren in het hoger onderwijs zou volgens hen enkel voor de overheid positieve gevolgen hebben. 

Is er een middenweg?
Zowel de voor- als tegenstanders halen goede argumenten aan. Zo is de overheid genoodzaakt om besparingen door te voeren en vindt ze dat het onderwijs in België relatief goedkoop is in vergelijking met andere Europese landen. Veel studenten, ouders en docenten vinden daarentegen dat duurdere opleidingen beperkingen opleggen aan jongeren uit een lagere sociale klasse. Bovendien moet de overheid uit andere sectoren inkomsten genereren. .

Er moet een middenweg te vinden zijn, waarbij zowel de voor- als tegenstanders mee kunnen leven. Zo zou de Belgische regering op Europees niveau kunnen overleggen om richtlijnen op te stellen in verband met de kosten van het hoger onderwijs. Als deze richtlijnen zouden gelden voor alle landen van de Europese Unie, dan zijn de kosten voor een opleiding in het onderwijs voor al deze lidstaten gelijk. Of een onderwijsbeleid op Europees niveau een oplossing is, opent dan weer een nieuwe discussie. 
