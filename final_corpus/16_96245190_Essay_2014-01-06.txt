Als je niet kunt werken voor je geld
Nu er kritisch gekeken moet worden naar iedere overheidsuitgave is de werkloosheidsuitkering onvermijdelijk weer onderwep van discussie. Dit sociale vangnet, bedoeld om mensen bij te staan die (even) niet kunnen werken, kost natuurlijk zeer veel geld. Hier komt nog eens bij dat in een aantal gevallen het geld onterecht wordt uitgekeerd. Dit zorgt voor onrust onder werkende burgers. Sommige politici pleiten voor oplossingen als een tijdslimiet verbinden aan de uitkering, anderen zien de uitkering liever helemaal verdwijnen. Werklozen dienen allemaal na verloop van tijd weer aan het werk te gaan. Maar dit is niet altijd mogelijk. De werkloosheidsuitkering mag dus niet worden beperkt in de tijd.
Het is niet zo dat de werkloze van nu niet wil werken, maar er is gewoonweg niet genoeg werk. Er zijn veel jonge, net afgestudeerde werklozen. De tijd dat je direct aan de slag kon in het werkveld waarin je was opgeleid, is voorbij. Als werkzoekende wordt tegenwoordig van je verwacht dat je alles aangrijpt wat op je pad komt, zelfs als  de functie waarop je solliciteert maar voor een heel klein deel overeenkomt met je expertise. Maar opleidingen zijn er niet voor niets. Iemand die jarenlang tijd en geld heeft ge√Ønvesteerd in zichzelf en zijn kennis, mag niet worden verplicht om te gaan werken in een beroepsveld dat nauwelijks aansluit bij zijn opleiding of interessegebied. Voor deze groep moet de mogelijkheid blijven bestaan om, in elk geval voor een bepaalde periode, uit te kijken naar banen die geschikt zijn en waarin hij of zij kan worden uitgedaagd. Dit kan alleen als ze gedurende die periode een minimale ondersteuning vanuit de overheid ontvangen. Hier mag zeker iets van tijdsdruk achter zitten, dit houdt de jonge ambitieuze werkzoekende scherp.
Maar er is ook een aantal mensen met een werkloosheidsuitkering die helemaal niet in staat is om te werken. Deze mensen hebben te maken met onoverbrugbare mentale of fysieke problemen. Ook voor deze groep geldt vaak dat ze liever aan het werk zouden zijn dan dat ze de hele dag thuis moeten blijven zitten, maar dat hun staat dat niet toelaat. Extra schrijnend wordt het wanneer deze mensen arbeidsongeschikt zijn geworden door zwaar fysieke werk wat ze jaren geleverd hebben.  Veel arbeiders, zoals metselaars of stratenmakers, krijgen na enige tijd last van hun lijf. Ze hebben dan meestal al jaren gewerkt in het algemeen belang. Als na keuring inderdaad blijkt dat ze hun werk niet meer op een verantwoorde manier kunnen blijven uitvoeren, zijn ze genoodzaakt om te stoppen. Ze zullen dit werk nooit meer kunnen uitvoeren, ook niet na een zekere tijd.
In die gevallen wordt vaak gedacht aan het omscholen van deze arbeidskrachten. Immers, zo wordt vaak gedacht, deze mensen zijn dan wel niet meer geschikt om hun voormalige beroep uit te oefenen, maar kunnen misschien nog wel ander werk doen. Het probleem hiermee is dat deze mensen naast het vak dat ze geleerd hebben weinig verdere scholing hebben gehad. Als ze dus willen concurreren met de grote hoeveelheid sollicitanten die zelfs afkomen op de meest eenvoudige banen, zullen ze een nieuw vak moeten leren. Dit kost helaas veel geld en deze kosten komen altijd voor rekening van de werkzoekende. Zelfs als dit geld er is, is de gok die genomen wordt vaak te groot: voor elk persoon die op latere leeftijd werk zoekt, zijn er tien anderen die jonger, vitaler en ambitieuzer overkomen. Er is zelfs na nascholing dus niet altijd de zekerheid van een baan.
Helaas is er ook een groep werklozen die misbruik maakt van dit sociale vangnet. Deze mensen profiteren van regels die in wezen niet voor hen bedoeld zijn. Dankzij hen denken veel mensen dat het afschaffen van de werkloosheidsuitkering een goed idee zou zijn, terwijl voor een groot deel van de ontvangers de uitkering echt onmisbaar en noodzakelijk is. De groep die onterecht een uitkering ontvangt, wordt niet voldoende gecontroleerd en gekeurd. Door deze keuringen en controles regelmatig uit te voeren, en de sancties voor fraude en onwelwillendheid aan te scherpen, zou een deel van dit probleem opgelost kunnen worden. Een fraudeur kan afgeschrikt worden door een hoge geldboete of een eventuele celstraf. Een kritische werkzoekende moet kunnen aantonen dat hij gesolliciteerd heeft, en zo niet, waarom hij dat niet gedaan heeft. Dit toezicht kost natuurlijk ook geld, maar als dit ervoor zorgt dat er uiteindelijk meer werklozen aan het werk gaan, levert het juist geld op.
Een goede graadmeter voor hoe sociaal een samenleving daadwerkelijk is, is hoe er wordt omgegaan met de zwakkeren binnen de groep. Er is een groep werklozen waarvan je niet kunt verwachten dat ze, al dan niet weer, aan het werk gaan. Als deze mensen aan hun lot worden overgelaten is het slecht gesteld met de samenleving. Deze groep mag niet de dupe worden van asociaal gedrag van de samenleving, maar ook niet van het nog asocialere gedrag van de fraudeurs en onwelwillenden. Als er tegen deze laatste groep hard opgetreden kan worden, kan de aandacht, de zorg en het geld weer enkel naar de mensen die het echt nodig hebben en hoeft de werkloosheidsuitkering niet te verdwijnen, en ook niet te worden beperkt in de tijd. De inhume behandeling van de kreupele, zieke, verstoten medemens ligt gelukkig ver achter ons; laten we proberen die tijd ook achter ons te laten.

