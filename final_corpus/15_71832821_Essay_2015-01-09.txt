Alcohol en jonge chauffeurs: een dodelijke combinatie 
Etienne Schouppe en Herman De Croo pleiten voor een verlaging van de promillegrens voor jonge bestuurders. Momenteel is het toegestaan om 0,5 promille alcohol in het bloed te hebben, maar Schouppe en De Croo willen die grens verlagen naar 0,2 promille voor jongeren. In de media zien we regelmatig ongevallen waarbij alcohol de oorzaak is. Een verlaging van de promillegrens voor jonge chauffeurs kan het aantal dodelijke ongelukken doen dalen. 
Uit onderzoek is gebleken dat onervaren bestuurders tussen 16 en 24 jaar drie keer zo vaak betrokken zijn bij dodelijke ongevallen dan oudere, ervaren bestuurders. Bovendien drinken jongeren al eens graag een glaasje bubbels of een pintje bier en staan ze niet altijd stil bij de impact. Wanneer ze na een avondje stappen achter het stuur kruipen, onderschatten ze vaak de gevolgen die alcohol met zich meebrengt. "Eentje kan geen kwaad." Het is een uitspraak die velen onder ons vaak op een zaterdagavond in een café horen. Als we dan op zondag het nieuws zien op tv, worden we echter geconfronteerd met de harde realiteit. Elk weekend komen mensen om het leven in het verkeer en alcohol is niet zelden de oorzaak van het ongeval. De cijfers tonen aan dat jongeren vaker het slachtoffer zijn in dergelijke ongelukken. Is het dan geen tijd om dat probleem aan te pakken? Hoeveel doden moeten er nog vallen om de politici wakker te schudden zodat zij de wetgeving aanpassen? 
Om te beginnen is alcohol in het verkeer nooit een goed idee omdat de chemische stof altijd een effect heeft op ons lichaam. Dat geldt niet alleen voor jongeren. Mensen hoeven niet dronken te zijn om een ongeval te veroorzaken. Alcohol maakt ons slaperig en hierdoor zijn we minder alert in de wagen. Een ongeluk zit in een klein hoekje, zeker als we ons begeven in het verkeer. Op de baan moeten we juist extra oplettend zijn voor de daden van andere weggebruikers. Het is dus zo dat een voertuig besturen onder invloed sowieso een impact heeft op onze rijstijl, ongeacht het aantal promille in het bloed. 
Ten tweede hebben jonge bestuurders niet veel ervaring op de weg. Ze hebben dan wel  hun rijbewijs behaald, maar kunnen ze zich wel redden in moeilijke verkeerssituaties? Het is bewezen dat ze meer betrokken zijn bij ongevallen dan oudere chauffeurs. Bijgevolg is het  duidelijk dat jongeren minder inzicht hebben in het verkeer dan bestuurders die al tientallen jaren hun rijbewijs hebben. Op een verantwoordelijke manier deelnemen aan het verkeer is dus niet iets wat de jeugd kan leren door enkele lessen met een rijschool te volgen. 
Als we dan de twee bovengenoemde feiten samen nemen, namelijk het effect van alcohol op het lichaam en het gebrek aan ervaring bij jonge bestuurders, krijgen we als uitkomst een gevaarlijke situatie. Het spreekt voor zich dat we gevaar op de baan altijd moeten vermijden. Een chauffeur die een ongeval veroorzaakt onder invloed is zelf het slachtoffer of maakt een slachtoffer. Een dergelijk ongeluk is vaak zeer dramatisch en de families van het slachtoffer zijn getekend voor het leven. Daarom is het initiatief van De Croo om de promillegrens voor jongeren te verlagen een goede manier om de problematiek aan te pakken. Als gevolg zal de jeugd minder geneigd zijn om feesten en rijden te combineren omdat ze geen boete willen krijgen. 
Tegenstanders van de verlaging van de promillegrens zullen wijzen op het feit dat een leeftijd niets zegt over de ervaring die iemand heeft als bestuurder van een voertuig. Het kan zijn dat een persoon van 24 jaar al zes jaar een rijbewijs heeft en dat iemand van 25 jaar nog maar twee jaar over een rijbewijs beschikt. De oudere bestuurder mag dan meer alcohol drinken terwijl hij toch minder ervaring heeft. Is het dan wel logisch om een leeftijdsgrens te hanteren? Ja, want de regering moet ergens een grens trekken als het een wet wil invoeren.
Kortom, elk slachtoffer in het verkeer is één te veel. Als de overheid de cijfers over ongevallen evalueert, moet de regering ingrijpen wanneer het nodig is. Een verlaging van de promillegrens voor jonge bestuurders zal jongeren zeker demotiveren om te rijden na een avondje uit.  Uit de statistieken is immers gebleken dat er een verband is tussen de leeftijd van een bestuurder en de kans op een ongeluk. Hoe jonger de chauffeur, hoe groter de kans op een dodelijk ongeval door een gebrek aan ervaring. Bovendien is de jeugd net de leeftijdscategorie die graag feest en een pintje drinkt. Alcohol beïnvloedt de hersenen en de motoriek. Combineer een onervaren chauffeur met alcohol en op de baan zal het zeker geen feestje worden. 