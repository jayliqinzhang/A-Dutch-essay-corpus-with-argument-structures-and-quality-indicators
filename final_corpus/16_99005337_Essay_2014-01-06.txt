Een extra opstapje voor vrouwen?
Vrouwen in topfuncties, in sommige landen is het normaal en in anderen is het dan weer uitzonderlijk. De positie van de vrouw is sinds vorige eeuw sterk veranderd. Het begon allemaal met het vrouwelijk stemrecht. Sindsdien is het streefdoel de volledige gelijktrekking tussen de rechten van mannen en vrouwen geweest en het resultaat mag er wezen. Beide geslachten bepalen nu samen de ontwikkeling van onze maatschappij als min of meer evenwaardige partners. Desondanks is het volgens sommigen niet genoeg en hebben we ook meer feminiteit nodig in topfuncties. Maar is dit wel nodig? Moeten we bedrijven verplichten om rekening te houden met een evenwichtige genderverdeling in de directieraad?  Zijn we het probleem niet aan het uitvergroten? Met een vrouw als één van de machtigste personen in Europa, lijkt het mij dan ook overbodig om op de barricades te gaan staan voor vrouwelijke quota aan de top van het bedrijfsleven.
Angela Merkel is één van de mooiste voorbeelden waarom quota niet nodig zijn voor de bedrijfstop. Ze is een self-made vrouw die zich tot de top van het machtigste land van Europa heeft weten op te werken. De bondkanselier bepaalt het reilen en zeilen binnen Europa en haar wil is wet. Sarkozy mocht zich dan wel de nieuwe Napoleon wanen, maar als Angie riep dan was het toch maar weer 'Nicolas'. En tegenwoordig heeft Hollande ook niet veel in de pap te brokken. Deze vrouwelijke ijzeren greep houdt Europa in het gareel en heeft ons uit de economische crisis geleid. Zeg nog eens dat er geen vrouwen in topfuncties zijn.
In België zijn er slecht in 5,8% van de raden van bestuur van grote bedrijven vrouwen te vinden. Dat is inderdaad toch een meerderheid van mannen in topfuncties, maar de vraag is of een quota nodig is om dit gelijk te trekken? Tradities binnen culturen verander je niet van de ene dag op de andere. De bedrijfswereld is nu eenmaal een zeer mannelijke omgeving, maar dit wil niet zeggen dat dit ook zo zal blijven. Het feit dat er al meer vrouwen aan de top zijn dan vroeger bewijst dit. De vooruitgang is misschien traag maar Rome is ook niet op één dag gebouwd. Laten we alles zijn beloop gaan en de situatie zal gegarandeerd uit zichzelf verbeteren door het verhoogde opleidingsniveau tegenwoordig.
Er is een algemene tendens van vrouwen met een hoger opleidingsniveau dan vroeger. Meer en meer meisjes studeren af met een universitair diploma, terwijl het aantal jongens er op achteruit gaat. Jobs die een academisch getuigschrift vereisen zullen dus meer en meer worden opgevuld door het vrouwelijke geslacht. Vanuit deze positie zullen ze dan een carrière kunnen uitbouwen binnen een bedrijf. Dit levert aardige vooruitzichten op voor onze quota. Als deze onderwijsevolutie zo doorgaat dan spreekt het voor zich dat bedrijven bepaalde aantallen zullen bereiken zonder tussenkomst van de overheid. We kunnen dus stellen dat er een feminisering van onze maatschappij gaande is, ook al is het nog pril.
Deze feminisering kunnen we sterk zien in het straatbeeld. Mannen die een sjaal dragen in de zomer, broeken dragen in alle kleuren van de regenboog en gezichtscrèmes gebruiken. Je hoort wel eens zeggen: 'In touch zijn met je vrouwelijke zijde'. Hier is uiteraard niets mis mee en dit is ook geen veroordeling. Maar het is wel een duidelijke evolutie die zich zeker het voorbije decennium heeft gemanifesteerd. 
We zien dit ook met de GAS boetes. 'Belletje trek' of sneeuwballen gooien, is verboden. Het zijn absurde voorbeelden, maar dit is toevallig wel allemaal kattekwaad dat wordt uigehaald door jongens. Kinderen worden verwacht rustig te zijn en vooral andere mensen niet te storen. Meisjes houden rustige theekransjes, maar jongens hebben veel energie als ze jong zijn en ze moeten deze toch ergens kwijt? Zolang ze geen schade berokkenen, laat ze dan toch spelen. 'Let boys be boys' en creëer geen samenleving die enkel het gedrag van één van beide geslachten aanvaardt. 
We kunnen stellen dat de samenleving meer en meer in het teken van de vrouw staat. Het is een logisch gevolg na de eeuwen van mannelijke dominantie en we moeten deze gelijkstelling toejuichen. Het is dus maar een kwestie van tijd voor we meer en meer vrouwen aan het hoofd van bedrijven zullen zien verschijnen. Een systeem van quota lijkt dan ook een voorbarige maatregel om de positie van de vrouw te versterken. Desalniettemin moeten we opletten voor een averechts effect, waarbij de rollen omkeren en de vrouw gaat domineren. Beide geslachten moeten op een gelijk niveau staan zodat iedereen vrij is om zijn of haar positie in de maatschappij te kiezen. 'No freedom until we are equal.'
