Duitsland en Frankrijk regeren Europa. 

De geschiedenis laat een vrijwel constant conflict  zien tussen Duitsland en Frankrijk. Maar tegenwoordig zie je de beste samenwerking ooit tussen deze twee landen. Er is geen Europese top of je krijgt president Sarkozy en bondskanselier Merkel samen te zien tijdens een persconferentie. Ze lijken dan de beste vrienden die een gezamenlijke boodschap komen brengen.  Een boodschap die door alle landen van Europa gesteund wordt, maar ze lijkt wel van deze twee staatshoofden te komen. Niet voor niets hebben Sarkozy en Merkel samen de bijnaam Merkozy in de pers gekregen.  De indruk is zeker ontstaan dat zij  met  z'n tweeën Europa in hun macht hebben. Maar Europa is meer dan alleen deze twee grote landen. 
Maar is Frankrijk wel even machtig als Duitsland?  Het lijkt er toch eerder op dat het voornamelijk Merkel is die de touwtjes in handen heeft. Duitsland is nu eenmaal een enorm rijk land. Het heeft vele financiële reserves omdat het zijn economie goed onder controle heeft. De Duitse begroting is jaar na jaar in evenwicht. Onder andere hierdoor heeft de financiële markt groot vertrouwen in Duitsland. Frankrijk heeft er alle belang bij om goed met Duitsland samen te werken, het is één van de grootste Europese landen. De eerste afspraak die de nieuwe president Hollande maakte, was met Merkel. Dit laat zien hoe belangrijk deze goede verstandhouding is.
Ook hier laat de geschiedenis zien dat het rijkste land de meeste macht heeft. Dit geldt echter niet alleen voor landen, dit is een algemeen principe dat het resultaat is van een kapitalistische maatschappij. Geen enkel domein kan nog ontsnappen aan de macht van geld. Ook bijvoorbeeld de cultuur kan niet meer bestaan zonder een financiële impuls. In de politiek is het niet anders. Het land met het meeste geld heeft het voor het zeggen, bepaalt de regels.
Dat laatste zie je het duidelijkst wanneer er problemen zijn. Europa verkeert momenteel in een financiële crisis. Griekenland is zo goed als failliet en kan niet langer meer bij de Europese Unie blijven zonder hulpfondsen van de andere landen. De rest van Europa wil Griekenland wel steunen. Maar hier komt dan het principe van 'de rijkste heeft het meeste macht' kijken: het land dat het meeste geld in dat hulpfonds stort, kan de regels bepalen. De andere landen moeten dan mee volgen. Het wordt toch wel heel wrang als de stem van  een land maar voor een bepaald percentage meetelt, afhankelijk van hoeveel geld er gestort is in dat noodfonds. 
Daarom is het dan ook normaal dat andere landen stilaan beginnen te protesteren tegen het machtige Europa. De bevolking ziet alleen maar problemen sinds de Europese Unie is ontstaan. De regeringsleiders maken te weinig duidelijk welke positieve gevolgen de eenmaking al gehad heeft.  In Nederland wil Geert Wilders definitief, vrijwillig uit Europa stappen. Hij vindt dat de bezuinigingen die nodig zijn om aan de strenge Europese norm te voldoen, overdreven zijn en uitdraaien op koopkrachtverlies van de minima. Hij wil de Europese norm aan zijn laars lappen en een forser begrotingstekort voorzien.  Hij stelt Europa verantwoordelijk voor de huidige crisis. 
Ook in Griekenland zie je dat de Grieken nu op partijen stemmen die anti-Europa zijn. Dit  komt natuurlijk omdat de modale Griek alleen maar de negatieve zijde van Europa ziet en alleen maar negatieve dingen ervaart. Hij heeft toch niets verkeerds gedaan? Het komt door de strenge normen van Europa dat ik nu problemen heb. Tenminste, dat vindt de gewone man in de straat in Griekenland.
Maar er zijn niet alleen tegenstanders van Europa? Voorstanders van Europa vechten met man en macht om Europa te behouden, desnoods zonder Griekenland. Maar als we nu de Grieken eruit zouden gooien, wie is dan de volgende? Portugal? Spanje? België misschien? Welke voordelen hebben de andere landen nog aan een Europa waar zij zelf niets in te zeggen hebben? Waarom zouden ze dan nog bij Europa blijven? Het wordt tijd dat de andere Europese landen van zich laten horen en ervoor zorgen dat 'Europa' niet een synoniem wordt van 'Duitsland'.
Maar hoe kunnen kleine landen als Nederland en België toch belangrijk zijn in Europa? Het geld regeert nu eenmaal. Op andere gebieden dan het financiële kunnen de andere landen zeker hun stem laten horen. Op sociaal vlak, op het gebied van mileu en dergelijke moeten de landen een gelijkwaardige stem hebben.Maar ze moeten vooral  ook meer controles afdwingen. Europa moet de normen die opgelegd worden meer afdwingen, controleren en bestraffen als een land in de fout gaat. Dit is een taak voor alle landen van de Europese Unie, niet alleen van de rijkste. 
Een tweede belangrijke taak voor de Europese landen ligt in het positief naar buiten brengen van Europa. De Public Relations zeg maar. Het wordt tijd dat iedereen, ook diegenen die a priori tegen Europa zijn, te weten komt waar Europa voor staat, welke positieve gevolgen er voor de bevolking al geweest zijn, en vooral ook waar we in de toekomst zullen staan, als we nu aan een sterk Europa blijven werken.
Het is duidelijk dat Duitsland en Frankrijk de Europese Unie regeren. Maar het wordt wel de hoogste tijd dat Merkozy plaats maakt voor een ander duo, een duo dat meer verstand heeft van marketing en Europa beter aan de man kan brengen. Maar laten we eerst maar uit deze financiële crisis raken, en daar zullen we het geld van Duitsland hard voor nodig hebben.





